Chiamata anche con le antonomasie di "lo Stivale" per la sua forma a stivale e "bel paese" in ragione del suo clima e delle sue bellezze naturali ed artistiche, geograficamente l'Italia è costituita da tre parti: una continentale, delineata a nord dalle Alpi e a sud dalla linea convenzionale che congiunge La Spezia con Rimini, una peninsulare, che si allunga nel Mediterraneo in direzione nord ovest - sud est, ed una insulare, che comprende le due maggiori isole del Mediterraneo, la Sardegna e la Sicilia presso la quale, in corrispondenza dell'isola di Pantelleria, si ha la minima distanza dall'Africa, distante circa 70 chilometri. I confini territoriali si estendono complessivamente per 1.800 chilometri, mentre lo sviluppo costiero raggiunge i 7.500 chilometri.

Confina ad ovest con la Francia, a nord con la Svizzera e l'Austria e ad est con la Slovenia. I microstati San Marino e Città del Vaticano sono enclavi interamente comprese nel suo territorio, mentre il comune di Campione d'Italia costituisce una exclave situata nella regione italofona del Canton Ticino in Svizzera.

L'Italia è una repubblica parlamentare; l'attuale presidente della Repubblica è Giorgio Napolitano e il presidente del Consiglio è Silvio Berlusconi. La lingua ufficiale è l'italiano. La Costituzione prevede anche il bilinguismo con altre lingue in alcune province e tutela alcune minoranze linguistiche presenti nel territorio nazionale.

Dal 1871 la capitale è la città di Roma, "erede" di Firenze, sede (per cinque anni) degli organi statutari che sostituì Torino nel 1865; durante la seconda guerra mondiale, per alcuni mesi (settembre 1943-febbraio 1944) la capitale fu trasferita a Brindisi e, successivamente, a Salerno.